---
title: 'თუმც მიჩანჩალებს ჩემი ცხენი, არ ვსაყვედურობ...'
---

    თუმც მიჩანჩალებს ჩემი ცხენი, არ ვსაყვედურობ,
    აღარ სჭირდება ჩემს ბედაურს ფრთებად ქარები,
    იცის არსაით მივიჩქარი საუბედუროდ.
    შენგან მივდივარ, შენსკენ ხომ არ მოვეჩქარები?!
    დაბრუნებისას მომინდება ლაღი ჭენება,
    ალბათ, ვინატრებ ქარიშხალმა რომ დაუბეროს,
    მაშინ შურდულიც, ალბათ, ზანტად მომეჩვენება
    და მომინდება ცეცხლოვანი რაში უბელო.
    თუმცა ჩემს სურვილს ვერ გაასწროს თვითონ პეგასმა,
    ჩემი სურვილი, ვიცი, გზაში არ დამაყოვნებს,
    თუკი სიყვარულს უფრთამალეს რაშად შევკაზმავ,
    მე ჩემი ცხენის ჯალაგობაც არ დამაღონებს.
            თუ ფეხს ითრევდა, როს ვტოვებდი ძვირფას მეგობარს,
            ახლაც იაროს, მე ტრფიალის ფრთებიც მეყოფა.
