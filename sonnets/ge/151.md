---
title: 'ტრფობა ნორჩია, სინდისი არ მოეთხოვება...'
---

    ტრფობა ნორჩია, სინდისი არ მოეთხოვება,
    თუმცა სინდისი ქვეყნად ტრფობას გაუჩენია,
    შენც არ გაკილო ცოდვიანი ჩემი ცხოვრება,
    თუკი არ გინდა, კიდევ ერთხელ ავნო შენიანს.
    შენმა ღალატმა ყველაფერი წმინდა წარხოცა,
    სხეულის ჟინით შემიცვალა თრთოლვა სულისა,
    შენმა ღალატმა საბოლოოდ გამაავხორცა,
    სულმა სხეული საბოლოოდ გააგულისა.
    შენს ხსენებაზე აღზევდება ჩემი არსება,
    და იამაყებს, შენ რომ ასე მოგინადირა,
    ხან აღსდგება და ხანაც მონას დაემსგავსება,
    ძირს დაემხობა და შეგჩივლებს თავის სატირალს.
            უსინდისობად ნუ ჩამითვლი, თუ გთხოვ თანხმობას,
            თუ შენთვის აღმდგარს, შენს წინაშე მინდა დამხობა.
