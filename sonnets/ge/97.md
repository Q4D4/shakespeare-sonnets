---
title: 'ო, მაშინ თითქოს სუსხიანი იდგა ზამთარი...'
---

    ო, მაშინ თითქოს სუსხიანი იდგა ზამთარი,
    რადგან უშენოდ ზამთარსა ჰგავს ჩემი ცხოვრება,
    ყველგან სიცივე, სიბნელე და ყველგან ავდარი,
    ყველგან დეკემბრის სიშიშვლე და გამათხოვრება.
    ეს იყო მაშინ, როცა დაჭკნა ტურფა ზაფხული,
    და შემოდგომას დახუნძლული ხეთა რტოებით
    დაჰქონდა ტვირთი, გაზაფხულის მზით ჩასახული,
    ვით ქვრივის საშოს ტვირთი ქმრისგან დანატოვები.
    იდგა ეს უხვი მოსავალი, მაგრამ ბუნება
    დაობლებული იყო თითქოს და გაქურდული,
    შენ თუ არა ხარ, გაზაფხულის მზეც იბურება,
    შენ თუ არა ხარ, აღარ ისმის ფრინველთ ჟღურტული.
            ან თუ მოისმის, სიმღერა ჰგავს სევდას და წუხილს
            და თრთიან, ზამთრის სიახლოვით, ფოთლები რუხი.
