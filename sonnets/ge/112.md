---
title: 'სიკეთით სავსე შენი ტრფობა მალამოდ მექცა...'
---

    სიკეთით სავსე შენი ტრფობა მალამოდ მექცა,
    მოშუშდა სული დაშანთული ცილისწამებით,
    საჩრდილობელი შენი ფრთის ქვეშ მარგუნა ზეცამ,
    რაც უნდათ ის თქვან, აღარაფრით არ ვეწამები.
    ჩემი ცხოვრების მოსამართლე მხოლოდ შენა ხარ,
    მე შენი სიტყვით ან ვიხარებ, ანდა ვიწვალებ;
    სხვა კი ვერავინ გრძნობის აბჯარს ვეღარ შელახავს,
    სხვები მოკვდნენ და მეც ყველასთვის გარდავიცვალე.
    უკვე არც ძალმიძს აღარავის აზრის გაგება,
    ისე დავიხშე ყველასათვის სმენა გველური,
    გულს აღარ ხვდება აღარც ქება, აღარც ძაგება,
    ყურს აღარ ესმის წუთისოფლის ხმები ველური.
            ასე მგონია, საუკუნოდ ბედმა შეგვყარა,
            ყველა დაინთქა და მე და შენ შევრჩით ქვეყანას.
