---
title: 'ჩემს სატრფოს თვალებს არ გამოჰყვა სხივი მნათობის...'
---

    ჩემს სატრფოს თვალებს არ გამოჰყვა სხივი მნათობის
    და მის ბაგესაც წითელ მარჯანს ვერ შევადარებ,
    არც გულმკერდი აქვს თოვლისფერად გადანათოვი
    და მავთულივით გაშეშებულ ნაწნავს ატარებს.
    ბევრჯერ მინახავს ალისფერი და თეთრი ვარდი,
    სატრფოს ღაწვები სულ სხვაგვარად შეუფერიათ,
    მე ისიც ვიცი, მისი მკერდის სურნელის გარდა,
    უფრო ნეტარი სურნელება ქვეყნად ბევრია.
    ტკბილია ჩანგი, მე კი სატრფოს სმენა მწადია,
    მისი ბაასი სიმის ხმაზე მეტად ვიწამე.
    არსად მინახავს, ქალღმერთები როგორ დადიან,
    ჩემი სატრფო კი, ვიცი, დადის დედამიწაზე.
            ვიცი და მაინც ძვირფას განძად გულით ვატარებ
            და უსამართლოდ ვეღარავის ვერ შევადარებ.
