---
title: 'შენი მკერდიდან მესმის სხვათა გულების ფეთქვაც...'
---

    შენი მკერდიდან მესმის სხვათა გულების ფეთქვაც,
    მე შენში ვხედავ ჩემს წინანდელ მიჯნურთა სახეს,
    შესანდობარი მეგობართა მინდოდა მეთქვა,
    მაგრამ წარსულნი შენში მკვდრეთით აღმდგარნი ვნახე.
    სამგლოვიარო ცრემლი ღვარად დამიქცევია,
    მეგონა მათი საფლავები ხავსმა დაფარა,
    მაგრამ ცხედრები სიკვდილს ისევ გამოჰქცევიან
    და შენი მკერდი დახვედრია თავშესაფარად.
    დღეს ჩემს მიჯნურთა სასაფლაო მხოლოდ შენა ხარ.
    შენშია ჩემთვის მათი ხსოვნა და მოგონება,
    რაც მე წამართვეს, თურმე შენთვის შემოენახათ,
    შენ ჩაგაბარეს გაძარცული ჩემი ქონება.
            ყველა შენშია, ვინც ოდესმე ვრაცხე მშვენივრად
            და მეც - იმათი საკუთრება, მხოლოდ შენი ვარ.
