---
title: 'ვაგლახ, რომ მართლაც სად არა ვარ ნაწანწალები...'
---

    ვაგლახ, რომ მართლაც სად არა ვარ ნაწანწალები,
    ხან ლაზღანდარა და მასხარა ვიყავ საწყალი,
    ვფლანგე სიმდიდრე, შეძენილი დიდის წვალებით
    და ძველი გრძნობა ახალ ტრფობით შევურაცხვყავი.
    ჭეშმარიტება არ მიყვარდა შმაგბუნებიანს,
    ჭეშმარიტება არ მინდოდა ნათლად მენახა,
    მაგრამ გულს ისევ სიჭაბუკე დაბრუნებია
    და უკვე ვიცი, ჩემი სატრფო მხოლოდ შენა ხარ.
    უკვე დასრულდა ჩემი გზები სახეტიალო,
    აღარ დავეძებ ტრფიალებას გაუთავებლად,
    ვერას დამაკლებ ცთუნებათა მახევ, ტიალო,
    რადგან ვიპოვე სიყვარულის წმინდა ღვთაება.
            კარგო, შენი ვარ, შეისმინე ჩემი მუდარა,
            შენი ნათალი მკერდი მინდა ნავსაყუდარად.
