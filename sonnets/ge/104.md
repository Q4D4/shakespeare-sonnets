---
title: 'ძვირფასო, ჩემთვის შენი სახე როგორ დაჭკნება...'
---

    ძვირფასო, ჩემთვის შენი სახე როგორ დაჭკნება,
    ისეთივე ხარ, როგორც წინათ მყავდი ნახული,
    მას შემდეგ სამი სუსხიანი ზამთრის კლანჭებმა
    ტყეებს წაართვეს სიამაყე სამი ზაფხულის.
    სამ ვარდობისთვეს წაეყარა ფოთლები რუხი,
    სამი აპრილის სილამაზეს და სურნელებას
    ცეცხლად მოედო სამ ივნისის სიცხე და ბუღი,
    დაჭკნა ყოველი, არ დამჭკნარა შენი მშვენება.
    როგორც ისარი საათისა, მშვენიერებაც
    მიიპარება და არ რჩება მას ნაკვალევი,
    იქნება დაჭკნა ეგ სიტურფეც ნაირფერება,
    მე კი, უგუნურს, მატყუებენ ჩემი თვალები?!
            ყოველი ჭკნება, რაც მშვენებით მოდის ჩვენამდე,
            მაგრამ სიტურფე მჭკნარი იყო შენს გაჩენამდე.
