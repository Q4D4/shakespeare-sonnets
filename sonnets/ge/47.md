---
title: 'ჩემს გულს და თვალებს ერთმანეთში აღარ აქვთ მტრობა...'
---

    ჩემს გულს და თვალებს ერთმანეთში აღარ აქვთ მტრობა,
    დამეგობრდნენ და ძველი შუღლი არ აგონდებათ,
    ხან თვალებს უნდათ მაგ უებრო მშვენებით თრობა,
    ხან გული იწყებს უშენობით ოხვრა-გოდებას,
    და თუკი თვალებს წარმოუდგა შენი ხატება,
    გულიც ესწრება ამ სანატრელ წუთებს მზიანებს,
    თუ სიყვარულით თვითონ გული გეღაღადება,
    ამ ნეტარებას გული თვალებს გაუზიარებს.
    ხან თვალით გიმზერ, ხან კი გულით: რატომ გეძიო,
    გინდ შორს წახვიდე, მაინც ჩემთან რჩები მარადჟამს;
    საით გამასწრებ, რომ ოცნებით ვერ დაგეწიო,
    ჩემი ოცნება ხომ მარადის გიდგას დარაჯად.
            როცა ვიძინებ, შენი სახე თვალთ მეხატება,
            გულსაც აღვიძებს ღამით შენი გამოცხადება.
