---
title: 'შენ რატომ უნდა არსებობდე ამ ბინძურ დროში...'
---

    შენ რატომ უნდა არსებობდე ამ ბინძურ დროში?
    რომ შეძლო ყველა სიმახინჯის გაბათილება,
    ქვეყნის ცოდვები რომ დაფარო მშვენების დროშით,
    ცამ შენი შექმნა ამისათვის, ალბათ, ინება.
    ყალბი ყალამით რატომ ვხატოთ შენი მშვენება,
    მკვდარ ხელოვნებას რა ხელი აქვს ცოცხალ ფერებთან,
    ხელოვნურ ვარდებს არ სჭირდება დღეს გაშენება,
    არ დაგტყობია ნამდვილ ყვავილს ჯერ დაბერება.
    ვიცი, რატომაც გაგაჩინა ქვეყნად ზეცამან,
    რომ იციაგონ კვლავ ფერებმა წარხოცილებმა,
    რომ შენ შემყურე წუთისოფელს ისევ ეწამა
    უკვე გარდასულ ხელოვნების აღორძინება.
            ახლა შენა ხარ გაძარცული ქვეყნის ქონება,
            დიდებით სავსე გუშინდელი დღის მოგონება.
