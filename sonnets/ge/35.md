---
title: 'კარგო, ნუ ნაღვლობ, შენი ცოდვა ნუ შეგაწუხებს...'
---

    კარგო, ნუ ნაღვლობ, შენი ცოდვა ნუ შეგაწუხებს,
    ვარდს ეკალი აქვს, ჩქერებს ქვები გამოჰყვებიან,
    მზე და მთოვარე შეუბოჭავთ ღრუბლის მარწუხებს
    და ხეთა კვირტებს ჭიაღუა დამოყვრებია.
    არავინ იცის უცოდველი ქვეყნად არსება;
    ესეც ცოდვაა, მოღალატე რომ მეცოდები,
    ლექსით რომ ვცდილობ შენი ქცევის შელამაზებას,
    ცოდვად რომ ვიდე გამართლება შენი ცოდვების.
    მე, ბრალმდებელი, შენს დამცველად გადამაქციე,
    მამართლებინებ ავხორცობას - ჩადენილს გუშინ,
    როს სამსჯავროზე მე ვამტყუნებ ჩემივ საქციელს,
    ამ დროს ტრფობა და სიძულვილი იბრძვიან გულში
            ცოდვას რომ ვიდებ, დასანდობი, ალბათ არცა ვარ.
            ყაჩაღს ვემხრობი, ვინც დამეცა გასაძარცვავად.
