---
title: 'სარკე გაჩვენებს მიმავალი მშვენების ღაღადს...'
---

    სარკე გაჩვენებს მიმავალი მშვენების ღაღადს,
    დაკარგულ წუთებს - საათების ქორონიკონი,
    მაგრამ სტრიქონი თუ მიანდე თოვლისფერ ქაღალდს,
    ცხოვრების წიგნად გაგიხდება შენი სტრიქონი.
    სარკეში იგრძნობ, რომ ღარები სახეს ფარავენ
    და სილამაზეც სასაფლაოს მიებარება.
    ისარი გეტყვის, რომ საათში დრო შემპარავი,
    მარადისობის ქვეყანაში მიიპარება.
    კარგო, ვის ძალუძს ყოველივეს დამახსოვრება?
    მეხსიერებას ეფინება შავი ჩრდილები,
    ქაღალდის ფურცელს თუ გაანდე შენი ცხოვრება,
    დაბრუნდებიან დაკარგული შენი შვილები.
            გადაგეშლება წარსულ დღეთა სარკე მთლიანი,
            და შიგ მრავალი რამ იქნება სარგებლიანი.
