---
title: 'ერთხელ ფიქრად რომ გადაიქცეს ჩემი სხეული...'
---

    ერთხელ ფიქრად რომ გადაიქცეს ჩემი სხეული,
    ვერ დაგვაშორებს ჩვენ ერთმანეთს ზღვა თუ ტრამალი,
    ვერ მომქანცავენ გზები გზებზე გადახვეული
    და უცხო მხარეს უმალ შენთან მოვალ ფრთამალი.
    ფიქრი რომ ვიყო, სულ ერთია სადაც ვიქნები,
    თუ გინდა შენს თავს მაშორებდნენ მთა და მინდვრები,
    ზღვასა და ხმელეთს არ უფრთხიან ლაღი ფიქრები,
    გაფიქრება და - სადაც გინდა გადაფრინდები.
    ერთი დარდი მკლავს - ვიცი, ფიქრს ვერ დავემსგავსები,
    შორით წასულო, ფრთები შენთან ვეღარ გამაჩენს,
    წყლისა და მიწის ნაერთი ვარ ჩემი არსებით
    და მოვალე ვარ დავმორჩილდე დროის განაჩენს.
            რადგან მიწა ვარ, ცად ვერ ავალ, სევდით დაღლილი,
            რადგან წყალი ვარ, წყლად დავრჩები, ცრემლად დაღვრილი.
