---
title: 'ზოგს წარმოშობა, ზოგს სიმდიდრე ეამაყება...'
---

    ზოგს წარმოშობა, ზოგს სიმდიდრე ეამაყება,
    ზოგს მოსასხამი მოხატული ცისარტყელებად.
    ზოგი ტრაბახობს, თუკი მკლავში ძალა დაჰყვება,
    ზოგს ბედაური ან მწევრები ესახელება.
    ყველას თავისი გასართობი მოუგონია.
    ყველას თავისი მიზანი აქვს, დასაფიცარი,
    მე კი, ამქვეყნად, სიხარული სხვა რამ მგონია,
    ბედნიერება უმაღლესი გამოვიცანი.
    შენი ტრფიალი მირჩევნია ყველა წოდებას,
    მათხოვარია ჩემთვის მეფეც თავის განძებით,
    მწევრით გართული მონადირეც შემეცოდება
    და ბედნიერი შენი ტრფობით დავიქანცები.
            მაგრამ მახვილი შეგიძლია არ ამარიდო.
            გრძნობა წამართვა და ერთ წამში გამაღარიბო.
