---
title: 'სამყაროს ბედი ვარსკვლავებით ვერ შევიცანი...'
---

    სამყაროს ბედი ვარსკვლავებით ვერ შევიცანი,
    და მაინც ვფიქრობ, მეც ვარ ერთი ვარსკვლავთმრიცხველი,
    თუმცა ვერ ვიტყვი, მზე გველის თუ კუბოს ფიცარი,
    ჭირი გაჩნდება თუ დადგება გვალვა ფიცხელი.
    ხვალის ამინდის გამიმცნობიც ვეღარ გავხდები,
    არ ვიცი, რისი დღე დადგება, წვიმის თუ სეტყვის,
    არ ვიცი, როდის დაემხობა მეფეთ ტახტები,
    ვიცი, რომ ზეცა მომავალზე ვერაფერს მეტყვის.
    მაგრამ მაგ თვალთა ვარსკვლავების კითხვა მინდება,
    ვისწავლე კიდეც შიგ ფარული აზრის გარჩევა,
    არ დაშორდება სილამაზე ჭეშმარიტებას,
    სიკვდილის შემდეგ, თუ სანაცვლოდ მოდგმა დაგრჩება.
            თორემ იცოდე, შენი გრძელი დღე დამოკლდება,
            ჭეშმარიტებაც სილამაზის გვერდით მოკვდება.
