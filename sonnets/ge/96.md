---
title: 'ზოგიერთები სიყმაწვილეს გითვლიან ცოდვად...'
---

    ზოგიერთები სიყმაწვილეს გითვლიან ცოდვად,
    სხვებმა კი მთელი შენი ყოფა ცოდვად დასახეს,
    და ბოლოს მაინც შენდა ქებად იწყებენ ბოდვას,
    რადგან, მაცდურო, ღირსებებად ცოდვებს ასაღებ.
    დედოფლის თითზე რიყის კენჭიც ალმასად ბრწყინავს,
    ცოდვები ლაქად შენც ვერასდროს ვერ მოგედება,
    ცოდვას დღევანდელს, ანდა ურცხვად ჩადენილს წინათ,
    ბოლოს ხომ მაინც დაერქმევა ქველმოქმედება.
    ო, რამდენ ბატკანს შეიწირავს ცბიერი მგელი,
    სხეული მისი ბატკნის ქურქში თუ გაიმართა,
    ცხოვრების გზაზე შენც რამდენი ზვარაკი გელის,
    შენი მშვენების ჯადოქრობას თუკი მიმართავ.
            ეცადე, თავი შეიკავო ამდენ ავიდან,
            რადგან, ძვირფასო, შენს დაცემას მე ვერ ავიტან.
