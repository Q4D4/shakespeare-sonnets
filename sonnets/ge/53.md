---
title: 'ნეტავ ვიცოდე, რისგანა ხარ ნაქანდაკარი...'
---

    ნეტავ ვიცოდე, რისგანა ხარ ნაქანდაკარი,
    ძეხორციელს ხომ მხოლოდ ერთი ჩრდილი დაყვება?
    არავის ახსოვს საოცრება, ალბათ, ამგვარი -
    შენ რომ უთვალავ ჩრდილად დაგდევს შენი სახება.
    შენი მნახველის მზერას აღარ ელამუნება
    დღეს ადონისის წმინდა სახე, მხატვრის ნათალი,
    თითქოს ელენეს დააფრქვია მადლი ბუნებამ,
    მაგრამ შენა ხარ ელინური მისი ბადალი.
    გაზაფხულზე რომ ვერ შორდება თვალი განთიადს,
    შემოდგომაზე რომ გვიტაცებს უხვი ბარაქა,
    ეს ყველაფერი შენი სახის მკრთალი ლანდია,
    თვითონ მშვენებაც შენს სიტურფეს მაინც არა ჰგავს.
            შენ გარეგნობას მოსახელე ბევრი ჰყოლია,
            შენი გული კი, ჯერ არავის გამოჰყოლია.
