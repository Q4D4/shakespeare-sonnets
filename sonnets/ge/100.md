---
title: 'სადა ხარ, მუზავ, ამდენი ხნით რამ დაგამუნჯა...'
---

    სადა ხარ, მუზავ, ამდენი ხნით რამ დაგამუნჯა,
    რატომ დასტოვე უმღერალი შენი სახატე?!
    ვაითუ ნამდვილ ტრფიალებას იგდებ აბუჩად,
    და ვინმე უღირსს გატაცებით შენც შეჰღაღადებ!
    დაბრუნდი მუზავ, ცოდვიანი თავი დახარე,
    ხოტბა შეასხი შენი სატრფოს ქალურ ქალობას,
    მას უგალობე შენი ნიჭის ნერგს ვინც ახარებს,
    მას უგალობე, ვისაც ესმის შენი გალობა!
    მაშინ აღსდექი, როს სანატრელ სახეს დახედავ!
    და იმ სახეზე ნაოჭები მოგეჩვენება!
    დროის სახნისმა მის ღაწვებზე თუ ითავხედა,
    მრისხანე ლექსით მიუსაჯე დროს შეჩვენება!
            სატრფოს დიდებას ღირსეულად თუკი გალექსავ,
            დრო მოდრეკილი, თავის დაშნას ვეღარ გალესავს!
