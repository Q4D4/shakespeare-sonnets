---
title: 'ყველაფრით დაღლილს, სანატრელად სიკვდილი დამრჩა...'
---

    ყველაფრით დაღლილს, სანატრელად სიკვდილი დამრჩა,
    რადგან მათხოვრად გადაიქცა ახლა ღირსება,
    რადგან არარამ შეიფერა ძვირფასი ფარჩა,
    რადგან სიცრუე ერთგულების გახდა თვისება,
    რადგან უღირსებს უსამართლოდ დაადგეს დაფნა,
    რადგან მრუშობით შელახულა უმანკოება,
    რადგან დიდებას სამარცხვინოდ უთხრიან საფლავს,
    რადგან ძლიერი დაიმონა კოჭლმა დროებამ.
    რადგან უწმიდეს ხელოვნებას ასობენ ლახვარს,
    რადგან უვიცი და რეგვენი ბრძენობს ადვილად,
    რადგან სიმართლე სისულელედ ითვლება ახლა,
    რადგან სიკეთე ბოროტების ტყვედ ჩავარდნილა.
            ასე დაღლილი, ამ ქვეყნიდან გაქცევას ვარჩევ,
            მაგრამ არ მინდა, ჩემი სატრფო ობლად რომ დარჩეს.
