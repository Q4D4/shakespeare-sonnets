---
title: 'დროვ ულმობელო, ისევ მიწას დაახრევინე...'
---

    დროვ ულმობელო, ისევ მიწას დაახრევინე
    მისგან შობილთა მომავალი და სიჭაბუკე,
    ლომი დაკოდე, ვეფხვს კბილები დაათხრევინე,
    ფენიქსის გულიც მის საკუთარ სისხლში დაბუგე.
    ატირე ზეცა, მზე აცინე ათასფერება,
    ნება გაქვს მთელი დედამიწა ააქვითინო,
    რაც გინდა უყავ წუთისოფლის ბედნიერებას,
    ოღონდაც ერთი მძიმე ცოდვა არ ჩაიდინო:
    მაგ ბებერ კალმით არ დახაზო სატრფოს მშვენება,
    მის სილამაზეს ააცდინე ცელი ბუნების,
    ნუღარ დააჭკნობს აწყვეტილი შენი ჭენება,
    მომავალს დარჩეს, ვით ნიმუში დიდებულების.
            მაგრამ თუ გინდა, შენი ცელით ყველა გათიბე,
            ეს ჩემი ლექსი გადაარჩენს მის სინატიფეს.
