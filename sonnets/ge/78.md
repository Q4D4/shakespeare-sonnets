---
title: 'ჩემი კალამი რადგან მუდამ ქებით გმოსავდა...'
---

    ჩემი კალამი რადგან მუდამ ქებით გმოსავდა,
    ლექსები ჩემი რადგან შენი ეშხით ლექსობდნენ,
    შენს დიდებაში ამყვა გუნდი სხვა კალმოსანთა,
    ფიანდაზობა შენი ვისაც სურდა ესოდენ.
    მუნჯიც ამღერდა და არ უწყის, მის თავს რა ხდება,
    ფრენენ ბრიყვებიც შენი ეშხის გადამკიდენი,
    მაგ სილამაზით ფრთაშესხმული სიბრძნეც ლაღდება,
    და მშვენდებიან ხელოვნების ცათა კიდენი.
    მაგრამ ჩემსავით ვინ დახატა შენი სახება?
    რამ მოგაწონოს სხვისი სიტყვა ჩემთან შენაყარს?
    სხვა თუ ახერხებს შენით ლექსის მოვარაყებას,
    ჩემი სტრიქონი, შენსმიერი, თავად შენა ხარ!
            შენ თუ მირწმუნებ, გზიდან ყველა ჩამომეცლება
            და შენც უმაღლეს სიბრძნედ აქცევ ჩემს უმეცრებას!
