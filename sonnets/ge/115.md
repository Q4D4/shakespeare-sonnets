---
title: 'თურმე ვტყუოდი ჩემი ლექსი რომ გიმღეროდა...'
---

    თურმე ვტყუოდი ჩემი ლექსი რომ გიმღეროდა,
    თითქოს და ჩემი ტრფიალება მწვერვალს ავიდა,
    ისე მიყვარდი, რომ მე მართლა არა მჯეროდა,
    თუ სიყვარული დასაწყები მქონდა თავიდან.
    დრო, ათასგვარი შემთხვევებით დანატვირთები
    შეცვლის ყველაფერს, - აღთქმასა თუ მეფის ბრძანებას,
    მშვენების ფერებს გადარეცხენ დროის ზვირთები,
    შეესევიან ურყევ სულებს ველურ ძალებად.
    და მეც მაფრთხობდა წუთისოფლის უკუღმართობა,
    ვეღარ ვბედავდი მეთქვა: „ტრფობა ცამდე ავიდეს!“
    მე დღევანდელი სიყვარულის ფიქრი მართობდა
    და არასოდეს ვენდობოდი დილას ხვალინდელს.
            თურმე ტრფიალი, როგორც ბალღი იზრდება გულში,
            მე კი მოზარდი მოწიფულად ჩავთვალე გუშინ.
