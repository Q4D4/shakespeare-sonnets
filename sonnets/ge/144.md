---
title: 'ორი არსება თუკი მიყვარს, რომელი დავთმო...'
---

    ორი არსება თუკი მიყვარს, რომელი დავთმო,
    ჩემდა ბედად თუ ჩემდა ჭირად მათ დავემონე,
    ჩემი ძმასავით მეგობარი - ყმაწვილი სათნო,
    თუ ჩემი ავი ქალბატონი - შავი დემონებრ.
    ჩემს სავალალოდ ქალს იმდენი უთვალთმაქცნია,
    რომ განუყრელი ჩემი მოძმე ჩუმად წამართვა,
    ალბათ დემონად ანგელოსი უცბად აქცია
    და კიდეც შესძლო მისი ბედის ავად წარმართვა.
    ვინ იცის იქნებ ვერც გახადა ნამდვილ ავსულად,
    ვერ აზიარა ცთუნებებით ქცევას უკადრისს,
    მაგრამ რადგანაც მზეჭაბუკი მასთან წასულა,
    მჯერა, ანგელოსს ჯოჯოხეთი მართლა უქადის.
            სიმართლეს მეტყვის ამ ღალატის ჩუმად ჩამდენი,
            ჯოჯოხეთიდან ქალბატონი როცა განდევნის.
