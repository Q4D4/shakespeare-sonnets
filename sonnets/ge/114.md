---
title: 'ვინ იცის, იქნებ მართლა ცდება ჩემი გონება...'
---

    ვინ იცის, იქნებ მართლა ცდება ჩემი გონება
    და შეუყვარდა პირფერობა, - ბანგი მეფეთა,
    ან თვალი ტყუის, შენს მშვენებას რომ ემონება,
    რადგან ტრფიალით ჯადოქრობა ერგო სვე-ბედად,
    მისთვის ურჩხულნი აღარ ჩანან უკვე მხეცებად,
    გადაქცეულან უნატიფეს ქერუბინებად,
    სიმახინჯესაც სილამაზე გადაეცემა,
    თუკი თვალების ჯადოქრობამ ასე ინება.
    თვალი პირფერობს ათას ხერხის გამოგონებით,
    და გონება კი მის საწამლავს იღებს მეფურად,
    თვალს არ ეშლება გემოვნება ჩემი გონების
    და სიყვარულის შხამს აწოდებს უწინდებურად.
            მაგრამ ამ ცოდვას არ მივიჩნევ გასაკვირველად,
            რადგან საწამლავს თვითონ თვალი შესვამს პირველად.
