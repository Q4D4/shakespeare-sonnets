---
title: 'რაც შენ დაგტოვე, მე გონებით ვჭვრეტ ამ ქვეყანას...'
---

    რაც შენ დაგტოვე, მე გონებით ვჭვრეტ ამ ქვეყანას,
    თვალებს კი ბინდი გადაჰკვრიათ ოხერ-ტიალებს,
    შენი დაკარგვით უბედობა შემომეყარა
    ცხოვრების გზაზე უსინათლოდ მოხეტიალეს.
    ფრინველებისკენ ჩემი გული აღარ ისწრაფვის,
    მას აღარ სწვდება ყვავილებით სავსე ბუნება,
    გონების თვალი დანავარდობს ელვის სისწრაფით,
    მაგრამ არ ძალუძს დანახულის შენარჩუნება.
    ყვავი თუ მტრედი, დღე თუ ღამე, ზღვა თუ ნაძვები,
    უსინათლობას ერთ არსებად შეუკონია.
    და ყველაფერში მეჩვენება შენი ღაწვები
    და რასაც ვხედავ, მხოლოდ შენი სახე მგონია.
            სავსე ვარ შენით და ეს არის დიდი ქონება,
            ასე მატყუებს გულმართალი ჩემი გონება.
