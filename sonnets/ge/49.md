---
title: 'იმ დროისათვის, - თუ ოდესმე შევესწარ იმ დროს...'
---

    იმ დროისათვის, - თუ ოდესმე შევესწარ იმ დროს,
    თუ ჩემი ნაკლი შესამჩნევი გახდა შენთვისაც,
    თუ შენი გრძნობაც მიღალატებს და გულიც მიმტრობს,
    ტრფობის აღსასრულს ეგ გონებაც თუ შეეთვისა.
    იმ დროისათვის, თუ ოდესმე ჩამივლი ცერად,
    თუ დღევანდელი სიყვარული იქცა მზაკვრობად,
    თუ გულცივობით შეგეცვალა მზიური მზერა,
    თუ გამართლებაც მოუნახე გრძნობის გაქრობას,
    იმ დროისათვის დღესვე ვსწავლობ ტანჯვის ატანას,
    და რადგან ვიცი ფასი ჩემი ზნის და უნარის,
    მზად ვარ საკუთარ განაჩენის გამოსატანად,
    რომ ხალხის თვალში შენ არ დარჩე გასამტყუნარი.
            შენი ღალატი არ დამრჩება ალბათ იარად,
            რადგან მე ტრფობის ღირსი არა მაბადია რა!
