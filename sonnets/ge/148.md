---
title: 'იქნებ ეს თვალნი სიყალბისთვის შობა განგებამ...'
---

    იქნებ ეს თვალნი სიყალბისთვის შობა განგებამ,
    და მხოლოდ ტყუილს მაზიარებს მათი თანხლება.
    იქნებ გონებას სინამდვილის არ სურს გაგება,
    თვალით დანახულს არასდროს რომ არ ეთანხმება?!
    თვალს რომ იტაცებს, თუკი მართლა არის მშვენება,
    ეს სილამაზე რად არ ესმით შეურაცხადებს?!
    მაგრამ სიგონჯე სინატიფედ თუ მეჩვენება,
    მაშინ სიყვარულს, მართლა, ბეცად გამოვაცხადებ!
    ტრფობამ დამივსო უძილობით თვალთა უპენი,
    რაღა იხილოს თვალმა ცრემლით დანაბინდებმა?!
    მზეც კი ბრმავდება, როს საავდრო ფარავს ღრუბელი
    და შუქჩამქრალი ელოდება გაამინდებას.
            მაცდურ სიყვარულს ცრემლიანი უნდა მატაროს,
            რომ მოჩვენება სინამდვილეს ვერ შევადარო.
