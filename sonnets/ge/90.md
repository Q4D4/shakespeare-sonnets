---
title: 'თუკი ოდესმე შემიძულებ, დღეს მიმატოვე...'
---

    თუკი ოდესმე შემიძულებ, დღეს მიმატოვე,
    როცა ქვეყანა წინ აღმიდგა, ვით მუხანათი,
    უფრო იოლად გადავიტან ჩემს სიმარტოვეს,
    თუ ბოლო წვეთი არ იქნება შენი ღალატი.
    და თუ ოდესმე მოწოლილი სევდა განვდევნე,
    არ მომეპარო და არ ჩამცე ზურგში ხანჯალი,
    ქარიან ღამეს მერე წვიმით ნუ გაათენებ,
    ახლავ მომიზღე შხამი ჩემი დასატანჯავი.
    ბოლო წუთისთვის ჩვენი გაყრა აღარ გადადო,
    რომ ვერ მოვასწრო წვრილმან სევდით დაძაბუნება,
    დღესვე მივიღო უდიდესი ჩემი სადარდო,
    დღესვე მარგუნოს უშენობა ავმა ბუნებამ.
            შენი დაკარგვით დაკოდილი გული ჩამწყდება
            და დღევანდელი ყველა დარდი გამიქარწყლდება.
