---
title: 'შენი ღირსების ქებათ-ქება გამიჭირდება...'
---

    შენი ღირსების ქებათ-ქება გამიჭირდება,
    რადგანაც ჩემი ნაწილი ხარ განუყოფელი,
    რაში მჭირდება საკუთარი სულის დიდება,
    თავი რად ვიქო მთელი ჩემი წუთისოფელი.
    ამიტომ მინდა გავიყაროთ, გავხდეთ უბრები,
    მინდა შორიდან დავინახო შენი მშვენება,
    შენს ღირსებაზე მთელს ქვეყანას ვესაუბრები,
    შენი სიშორე შენს ქებაში შემეშველება.
    ამ განშორებით გულმოკლული მე არ ვიქნები,
    ეს სიმარტოვე სატანჯველად მე არ მექცევა,
    მე უშენობას შემივსებენ შენზე ფიქრები,
    ვიცი, შევიძლებ ოცნებებით თავის შექცევას.
            განშორებისთვის საყვედური მაინც არ მითხრა,
            მე უკეთ ვუმღერ შენს მშვენებას, როცა გაღმით ხარ.
