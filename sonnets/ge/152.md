---
title: 'მე სიყვარულში ცოდვილი ვარ, გამოგიტყდები...'
---

    მე სიყვარულში ცოდვილი ვარ, გამოგიტყდები,
    მაგრამ შენ თვითონ ხომ ორკეცი ცოდვით ეწვალე:
    ქმარს უღალატე, როს მე მითხარ ფიცის სიტყვები,
    და მერე ჩემი სიყვარულიც ზიზღით შეცვალე.
    ვიცი და მაინც სამდურავი ვეღარ გითხარი:
    ფიცის გატეხის ცოდვა მადევს თავად ოცამდე:
    შეცოდებაა, დარჩე ჩემგან განუკითხავი,
    შეცოდებაა, მოღალატეს მევე გლოცავდე.
    გამოგაცხადე მთელი ქვეყნის წმინდა საუნჯედ,
    ვადიდე შენი სინაზე და შენი სიკეთე,
    მე სიყვარულით შენს ცოდვებზე თვალი დავხუჭე
    და სიმართლისკენ გზა ყოველი გარდავიკეტე.
            ამდენ სიცრუეს როგორ ვბედავ, ნეტავ ვიცოდე,
            ასე უტიფრად მშვენიერი როგორ გიწოდე.
