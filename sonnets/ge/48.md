---
title: 'როცა შორს მივალ, საგანძურის მალვას ვუნდები...'
---

    როცა შორს მივალ, საგანძურის მალვას ვუნდები,
    მშვიდად ვიქნები, რადგან განძი სკივრში იდება.
    მიყვარს, როდესაც მოგზაური შინ დავბრუნდები
    და ხელუხლებლად მხვდება ჩემი ავლადიდება.
    მაგრამ ძვირფასო, როგორ შევძლო შენი შენახვა?!
    თუმც მირჩევნიხარ უძვირფასეს თვალ-მარგალიტებს,
    ჩემი ლხენა ხარ, ჩემი დარდიც ახლა შენა ხარ,
    გტოვებ და ვიცი, ავაზაკებს ვერ აგარიდებ.
    შენს დასამალად თავშესაფარს დიდხანს ვეძებდი,
    მკერდში დაგმალე, სანდო სკივრად სხვა რა ვინატრო,
    შიგ ხან ნებივრობ, ხან წახვალ და გადიხვეწები,
    ან იქნებ ვცდები და ჩემს გულში არც კი ბინადრობ.
            მოგიპარავენ, მე ხომ ვიცი ქვეყნად რა ხდება,
            შენ თუ გიხილა, ანგელოსიც ქურდი გახდება.
