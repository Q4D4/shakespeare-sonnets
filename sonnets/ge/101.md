---
title: 'ზარმაცო მუზავ! რატომ დგახარ დღეს განრიდებით...'
---

    ზარმაცო მუზავ! რატომ დგახარ დღეს განრიდებით,
    რად აღარ აქებ სატრფოს ლექსით, კეთილშობილით?!
    ის გვირგვინია მშვენების და ჭეშმარიტების,
    მისი წყალობით შენც ოდესღაც გახდი ცნობილი.
    ვინ იცის იქნებ შეგაცდინეს შენმა აზრებმა:
    რომ განდიდებას ვერ აკადრებ უცხო ქმნილებას,
    რომ სილამაზეს არას არგებს შელამაზება
    და რომ სრულყოფა არ სჭირდება სრულყოფილებას.
    არა! შენ სატრფო არ დასტოვო დაუდაფნავი!
    ლექსის ღარადა ჩამოჰკიდე ახალ მძივებად!
    რომ წინ ვერასდროს ვერ აღუდგეს მისი საფლავი,
    მისი მშვენების და სიცოცხლის გახანგრძლივებას.
            მაშინ დღევანდელს დროის ჟანგი ვერ მოერევა
            და უკვდავებას დაიმკვიდრებს მშვენიერება.
