---
title: 'შენი ბრალია, რომ არ მძინავს ღამით ამდენხანს...'
---

    შენი ბრალია, რომ არ მძინავს ღამით ამდენხანს?
    რომ ვერ მოვხუჭე თვალნი სიზმარმორეულები?
    რატომ მარგუნე ამ ნანატრი ძილის გატეხა,
    რად მომისიე შენი ავი ორეულები?!
    იქნებ, მესტუმრა შენი სული ასე შორიდან,
    და ჩემს ღამეულ ნამოქმედარს ფხიზლად ჯაშუშობს,
    რომ საშინელი რამე ცოდვა შეთხზას ჭორიდან
    და შენი იჭვი ადრინდელი, არ მოაშუშოს?!
    თუმცა ვინ მისცა შენს სიყვარულს ძალა ამხელა?!
    ძილს საკუთარი სიყვარული მიტეხს მარადჟამს,
    მან მაიძულა ამ უძილო თვალთა გახელა
    და ჩემმა ტრფობამ დამაყენა ღამის დარაჯად.
            ეს უძილობა შენს სიყვარულს არ გამოსახავს,
            რადგან ყველასთან ახლობლობ და ჩემგან შორსა ხარ!
