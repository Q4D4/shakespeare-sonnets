---
title: 'სარკის არ მჯერა, არ გაჩნდება თმაში ჭაღარა...'
---

    სარკის არ მჯერა, არ გაჩნდება თმაში ჭაღარა,
    სანამდე შენში სიყმაწვილის თრთიან ფერები,
    მაგრამ თუ ჟამმა ეს სპეტაკი სახე დაღარა,
    სიკვდილს შევხვდები შენი ჭკნობით დანაბერები.
    შენი მშვენება მინდა დარჩეს, როგორც ზღაპარი,
    რა დამაბერებს, ჩემი ტრფობა შენი ხნის არი,
    შენს მკერდში ჰპოვა ჩემმა გულმა თავშესაფარი
    და შენი გულიც ჩემი მკერდის გახდა ხიზანი.
    თავს ნუ დაღუპავ, რომ სიტურფე, მზის სადარები,
    გადამირჩინო და უდროოდ არ მისცე მიწას,
    მეც შენი გული ხელისგულზე მაქვს ნატარები
    და ვუფრთხილდები, ვით პატარას მზრუნველი ძიძა.
            შენც დანაცრდები, ჩემი გრძნობა თუ დასამარდა,
            გული მაჩუქე, ნაჩუქარი აღარ წამართვა.
