---
title: 'ვინაც ბედნიერ ვარსკვლავზეა დაბადებული...'
---

    ვინაც ბედნიერ ვარსკვლავზეა დაბადებული,
    დე, ახარებდეს დიდკაცობის დიდი წოდება,
    თუმც არაფერი ქვეყნად არ მაქვს საბადებელი,
    მე სიხარულში მაინც ვერვინ გამიტოლდება.
    ტახტის მონა და მოყვარული ლხენით ინთება,
    თუ მოახერხა მეფის გულში დასადგურება,
    მაგრამ ასევე მალე კვდება მისი დიდება,
    ერთი მრისხანე გამოხედვით განადგურდება.
    სახელგანთქმული და ცნობილი მხედართმთავარი,
    თუკი ოდესმე მოესწრება ბრძოლის წაგებას,
    ვინ გაიხსენოს მისი დაშნის ძველი ჯავარი,
    ვინ ააცილოს დამარცხებულს ლანძღვა-ძაგება.
            მე კი წოდებას ვინ წამართმევს კუბოს კარამდის,
            მიჯნური მყავს და მიჯნური ვარ აწ და მარადის.
