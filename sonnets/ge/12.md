---
title: 'როცა საათის ხმა მომესმის, მარად უცვლელი...'
---

    როცა საათის ხმა მომესმის, მარად უცვლელი,
    და მზეს შევხედავ, მიმწუხრში რომ თავი დახარა,
    როცა შევნიშნავ, როგორ დაჭკნენ იის ფურცლები
    და თმებში როგორ ჩაქსოვილა ვერცხლის ჭაღარა,
    როს ქვითინებენ ხეივნები ფოთოლმოცლილი,
    სადაც მეცხვარეს იფარავდნენ ჩრდილები ხეთა,
    და როცა ბალახს, შემოდგომის ცელით მოცელილს,
    ზაფხულის ბალახს სასაფლაოს ფორანზე ვხედავ,
    მე ჩამაფიქრებს ბედ – იღბალი შენი მშვენების,
    დროის უდაბნო კიდევ ბევრჯერ მოსასვლელია,
    ხენი კვდებიან, როს ჰყვავიან ახალშენები,
    როცა სხივები ენძელების მოსვლას ელიან.
            ძვირფასო, ჟამის ულმობელი ცელი არ ცხრება,
            მაგრამ დასტოვე მოდგმა დროის დასამარცხებლად.
