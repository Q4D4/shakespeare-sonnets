---
title: 'ნუთუ ჩემს მუზას შთაგონებად სხვა რამ ენება...'
---

    ნუთუ ჩემს მუზას შთაგონებად სხვა რამ ენება,
    როდესაც ლექსი სუნთქავს შენი სათნო სახებით,
    თუმც რა სინდისით შევურაცხვყო შენი მშვენება,
    უხეშ ქაღალდზე თვითნებური გადმოსახლებით?
    შენს თავს უმადლე, თუ მეღირსა შენი წყალობა,
    თუ ჩემი ლექსი შენი ქების ღირსად ჩავთვალე
    ალბათ მუნჯებიც ახერხებენ შენზე გალობას,
    რადგან შენა ხარ შთაგონების წმინდა სათავე.
    მელექსეთათვის დღეს მეათე მუზა შენა ხარ,
    წინანდელ მუზებს აღარავინ აღარ იგონებს,
    საუკუნეთა ქარტეხილი ვეღარ შელახავს
    შენი მშვენების სადიდებლად ნაწერ სტრიქონებს.
            საუკუნეებს ჩემი ლექსი როცა გასცდება,
            შენ იდიადებ, მე კი შრომა დამიფასდება.
