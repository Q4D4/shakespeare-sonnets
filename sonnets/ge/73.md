---
title: 'შენ ჩემში უკვე შემოდგომის სიშიშვლეს ხედავ...'
---

    შენ ჩემში უკვე შემოდგომის სიშიშვლეს ხედავ:
    რტოებს სიყვითლე ფოთლებისა შემოძარცვია,
    ფრინველთ გალობა შეუცვლია გოდებას ხეთა,
    და ტყეს სამოსი არასოდეს თითქოს არ ცმია.
    შენ ჩემში ხედავ წარსულ დღეებს მიმწუხრიანებს,
    მეწამულ სხივებს დასავლეთის ცაზე მოფენილს,
    ქრება ნათელი, შუაღამე ავად ხრიალებს
    და მოუსავლეთს ემგვანება წუთისოფელი.
    ვიცი, რომ უკვე მიმქრალ კოცონს მადარებ გულში,
    ღადარი დღეებს დაუნაცრავთ, ცხარე ცრემლიანთ,
    და რაც სინაზით ძიძაობდა სიცოცხლეს გუშინ,
    ახლა მისივე სასიკვდილო სარეცელია.
            რაც უფრო ამჩნევ, - სააქაოს თითქმის არღა ვარ,
            მით უფრო მეტრფი, ვით განწირულს დასამარხავად.
