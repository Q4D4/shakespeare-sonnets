---
title: 'ჩემი კი არა, ბედისწერის ბრალია მხოლოდ...'
---

    ჩემი კი არა, ბედისწერის ბრალია მხოლოდ,
    ამ ცხოვრებაში სამარცხვინო რაც კი მქონია,
    ვეღარ გავუგე წუთისოფელს თავი და ბოლო,
    და მათხოვრობაც სათაკილო აღარ მგონია.
    რადგან ვით მღებავს საღებავი, ხელზე წასმული,
    ლაქად მაცხია სამარცხვინო ნამოღვაწარი,
    გთხოვ, შემიცოდო შერისხული და დაღდასმული,
    აღმადგენინო დანგრეული სულის ტაძარი.
    მეც დაგიმტკიცებ ავადმყოფის მოწადინებას,
    ვფიცავ, სიმწარე წამლებისა არ შემაშინებს,
    შხამსაც მივიღებ, შენმა ნებამ თუკი ინება,
    ოღონდ სენისგან განიკურნოს სული მაშინვე.
            არა, არ გინდა, წამალს არ გთხოვ ძვირფას მეგობარს,
            შემიბრალე და მკურნალობად ესეც მეყოფა.
