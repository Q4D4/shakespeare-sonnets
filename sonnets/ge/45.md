---
title: 'ჰაერი წმინდა, ცეცხლი წმინდა, - ორი კავშირი...'
---

    ჰაერი წმინდა, ცეცხლი წმინდა, - ორი კავშირი
    გამომიგზავნე, ვით მუდმივი ორი მსახური.
    შენ შემოგწირე სანახევროდ სული დაშლილი:
    ჰაერი ფიქრად, ცეცხლი ვნებად გარდასახული.
    როცა ორივეს შენ გიგზავნი ტრფიალის ელჩად,
    ვგრძნობ, ჩემი სულის ნახევარი როგორ მომაკლდა,
    სიცოცხლის ოთხი კავშირიდან ორიღა შემრჩა
    და გაძარცული დავემსგავსე ნამდვილ მომაკვდავს.
    ასე მგონია ბედი შავად გამმრუდებია,
    თქვენც, დარჩენილო იმედებო, ჩანხართ ობლებად,
    მაგრამ ელჩები შორეთიდან კვლავ ბრუნდებიან,
    ჩემი მიჯნურის კარგად ყოფნის მახარობლებად.
            ვლაღობ, დაბრუნდნენ, აღასრულეს თავის მიზანი,
            მაგრამ, ვაგლახ, რომ ხვალ ორივეს გამოგიგზავნი.
