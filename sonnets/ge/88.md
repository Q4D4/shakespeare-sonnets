---
title: 'როდესაც შენი სიყვარული ისე ჩაცხრება...'
---

    როდესაც შენი სიყვარული ისე ჩაცხრება,
    რომ შეიძულებ, რაც გიყვარდა ჩემში ამდენხანს,
    მეც მოგემხრობი ჩემივ თავის დასამარცხებლად
    და არ გავამხელ, რაც იკადრე ფიცის გამტეხმა.
    არავინ უწყის ჩემზე უკეთ ჩემი ცოდვები
    და თუ საქვეყნოდ ვაღიარე, რასაც ვმალავდი,
    მიტოვებული აღარავის შევეცოდები
    და შენც ღირსებად ჩაგეთვლება ჩემი ღალატი.
    შენი მოგება როდი ნიშნავს ჩემთვის წაგებას,
    მე ხომ დღედაღამ შენ სახელზე ვლოცულობ სანთლით
    და თუ დიდებას მოგანიჭებს ჩემი ძაგება,
    მე შენს დიდებას ჩემს საკუთარ დიდებად ჩავთვლი.
            ჩვენი ტრფიალი საუკუნოდ კვლავ მეწამება
            და ნეტარებას მომანიჭებს შენთვის წამება.
