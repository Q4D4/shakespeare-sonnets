---
title: 'მოყვარულ გულებს შეუღლება არ ეკრძალება...'
---

    მოყვარულ გულებს შეუღლება არ ეკრძალება,
    და მაინც გრძნობას არ დაარქვათ ტრფობის სახელი,
    თუკი იოლად აჰყვა ყველა ფერიცვალებას,
    თუკი დასჩემდა მერყეობა არგასამხელი.
    რადგან ტრფიალი აღმართულა შუქურის მსგავსად,
    გრიგალიც ვერ სპობს, თუმც წალეკვას ბევრჯერ დაპირდა,
    აღრიალებულ სტიქიონში მოხვედრილ ნავსაც
    ტრფობის ვარსკვლავი მიაცილებს მყუდრო ნაპირთან.
    ტაკიმასხარად ვერ გაიხდის სიყვარულს ჟამი,
    ის მხოლოდ ღაწვებს ჩამოღვენთავს დამჭკნარ ვარდებად,
    ყველაფერს ცელავს ჟამთასრბოლის ყოველი წამი,
    სიყვარული კი არასოდეს დასამარდება.
            მაგრამ თუ ვცდები, თუ მატყუებს ჩემი ოცნება,
            ვერც მიჯნურებად გავჩენილვართ, ვერცა მგოსნებად.
