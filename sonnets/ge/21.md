---
title: 'კარგო, იცოდე, იმ მეხოტბე პოეტს არ ვგავარ...'
---

    კარგო, იცოდე, იმ მეხოტბე პოეტს არ ვგავარ
    ლექსში რომ უყვარს სილამაზის შეფერადება,
    მზის სხივს რომ ხმარობს სატრფოს კაბის მოსაქარგავად,
    მიჯნურის თვალებს რომ ადარებს ზეცის ნათებას.
    მას შენი მზესთან შედარებაც არ ეძნელება,
    შენთვის გასწირავს მარგალიტებს დასაგმობადაც,
    რითმებს მოგაყრის ხან იებად, ხან ენძელებად,
    ცისა და მიწის საგანძურებს გიძღვნის ნობათად.
    თავდავიწყებით რომ არ გაქე, იქნებ გეწყინა?
    ტრფიალს სიცრუე როგორ ვკადრო, რას ვემართლები?
    მშვენიერი ხარ, მაგრამ, ვიცი, ისე ვერ ბრწყინავ,
    ვით ცის შანდლებში ანთებული ოქროს სანთლები.
            დე, სხვა პოეტმა ააქუხოს ლექსი ფინთიხად,
            მე ფასს არ გადებ, - გასაყიდად როდი მინდიხარ.
