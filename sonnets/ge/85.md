---
title: 'დადუმებული ჩემი მუზა ვერ გესალმება...'
---

    დადუმებული ჩემი მუზა ვერ გესალმება,
    სხვები კი, ამ დროს, შენი ქებით გალაღებულან,
    გადაქცეულან მელექსენი ოქროს კალმებად,
    ხან ძველებურად გიმღერიან, ხან ახლებურად.
    მე მუნჯადა ვარ, ულექსობას ვითმენ და ვითმენ,
    სხვები კი სწერენ ჩინებულად ლექსებს მაცდურებს,
    მეც მათ ჰიმნებზე „ამინს“ ვამბობ, ვით მედავითნე
    და შენს საქებრად ნათქვამ სიტყვას სხვას ვუდასტურებ.
    სხვა როს გადიდებს, მე ყოველთვის მას ვეთანხმები,
    თუნდ მეცოტაოს მისი სიტყვა ხოტბად დანთქმული,
    მე გულში გაქებ, უხილავი შენი თანმხლები,
    რამეთუ შენ ხარ ჩემი ლექსი, ჩემგან ართქმული.
            რადგან სიტყვისთვის მეხოტბეებს წყალობ აქამდე,
            მეც შემიწყალე, თუ უსიტყვოდ აზრი გაგანდე!
