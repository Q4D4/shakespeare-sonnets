---
title: 'როგორც ტალღები ასკდებიან სილიან ნაპირს...'
---

    როგორც ტალღები ასკდებიან სილიან ნაპირს,
    ჩვენი წუთებიც უფსკრულისკენ მიისწრაფიან,
    წუთებს ახეთქებს ერთმანეთზე დინება სწრაფი
    და მიჰყვებიან დღენი ჩვენნი ზვირთებს ქაფიანს.
    სიჭაბუკე ხომ ქვეყნად დიდხანს ვერ იციაგებს,
    სიბერისაგან ვერ შეიძლებს შემობრუნებას,
    შავი ღრუბელი გვირგვინოსანს მაინც მიაგნებს
    და თავის პირმშოს შეიწირავს თვითონ ბუნება.
    ნაირფერადი სიყმაწვილე გამოხუნდება,
    ვეღარ იბრწყინებს დაღარული შუბლი ნატიფად,
    მშვენიერებას დაედება ჟამი ხუნდებად
    და დროის ცელი, მოქნეული, ყველას გათიბავს.
            მაგრამ ლექსებთან უძლურია დროის მარჯვენა,
            ლექსი იცოცხლებს მაგ მშვენების გადასარჩენად.
