---
title: 'როცა მღალატობს საწუთრო და ბედი მზაკვარი...'
---

    როცა მღალატობს საწუთრო და ბედი მზაკვარი,
    როცა დავტირი განდეგილი ამ სიმარტოვეს,
    როცა ვხედავ, რომ აირია ჩემი გზა-კვალი,
    ცას შევჩივი, რომ ვარსკვლავებმა ასე დამტოვეს,
    იმედით სავსე ადამიანს შურით შევყურებ,
    გული მწყდება, რომ უმეგობროდ ვარ გაძარცული,
    ხელოვნებაში ვეხარბები სხვის ნაფეხურებს,
    ზოგის აწმყო მაქვს სანატრელი, ზოგის წარსული,
    მაშინ, ძვირფასო, შენი სახე მომაგონდება
    და, გალაღებულს, უბადრუკი ფიქრის შემრცხვება,
    საგალობელად გადიქცევა ჩემი გოდება.
    და ოცნებები ფრთას გაშლიან ცაში მერცხლებად.
            ასე ფიქრებში შენი სახე თუ შემეფეთა,
            რა ბედენაა მაშინ ჩემთვის განძი მეფეთა.
