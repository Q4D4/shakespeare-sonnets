---
title: 'სირინოზების შხამიანი ცრემლი შემისვამს...'
---

    სირინოზების შხამიანი ცრემლი შემისვამს,
    გულს ჯოჯოხეთის საწამლავი ესადაგება,
    შიში მიპყრობდა თუ იმედი გადარჩენისა,
    სადაც მოგებას მოველოდი, დამხვდა წაგება.
    როს ნეტარებით ცად ავფრინდი ცოდვილ მიწიდან,
    ო, რამდენ ცოდვას ჩავდიოდი დაურცხვენელი,
    და თვალნი ჩემნი ბუდეთაგან გადმომიცვივდა
    ჩემი ცხოვრების ამ გიჟური ციებ-ცხელებით.
    ო, ბოროტებავ, სასიკეთო ძალაც გქონია.
    მშვენიერება მწუხარებით უფრო მშვენდება,
    თურმე ტრფიალიც, დანგრეული როცა გვგონია,
    მკვდრეთით აღდგება და არასდროს გადაშენდება.
            მეც მწუხარებამ თუ მატარა ცოდვილ ყარიბად,
            განძით ამავსო, განა მართლა გამაღარიბა.
