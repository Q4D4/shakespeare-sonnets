---
title: 'გინდა, რომ ქვრივი ააშორო ცრემლსა და ნაღველს...'
---

    გინდა, რომ ქვრივი ააშორო ცრემლსა და ნაღველს.
    ცხოვრობ ეულად, სიმარტოვის სიმძიმე გაწევს,
    მაგრამ თუ მოდგმა არ დასტოვე და ისევ წახველ,
    ერთ ქალს კი არა, მთელ ქვეყანას ჩააცმევ ძაძებს.
    დაქვრივებული დედამიწა ვერ გადარჩება,
    თუკი არავის უანდერძე შენი მშვენება,
    ქალის ქვრივობას სანუგეშოდ შვილი დარჩება,
    პირმშოს შეხედავს და ქმრის სახე მოეჩვენება.
    არ იკარგება ქვეყნად ფული, ტრიალებს მხოლოდ,
    რაც შენ დახარჯე, იგი სხვისი გახდა ქონება,
    სილამაზეს კი, უნაყოფოს, ეღება ბოლო,
    ნერგი თუ არ აქვს, აღარ რჩება არც მოგონება.
            ის ვერასოდეს ვერ იქნება სხვისთვის იმედად,
            ვინც დასაღუპად თავის თავიც კი გაიმეტა.
