---
title: 'როდესაც სატრფო ერთგულებას მიმტკიცებს ფიცით...'
---

    როდესაც სატრფო ერთგულებას მიმტკიცებს ფიცით,
    ვიცი, რომ ტყუის, მაგრამ მაინც ვუჯერებ სატრფოს,
    მინდა იფიქროს, - ამ ცხოვრების მე არა ვიცი
    და როგორც ჭაბუკს, ყოველივე მხიბლავს და მათრობს.
    მერე კი მჯერა, რომ მას სჯერა, ბავშვი ვარ წმინდა,
    თუმც კარგად იცის - სიყმაწვილე გადაჰყვა წარსულს,
    მეც ჩემი სატრფოს სიცრუისა მჯეროდეს მინდა,
    ვტყუით ორივე და სიმართლის გამხელა არ გვსურს.
    სიმართლე ვიცით, მაშ სიცრუე რად ვათარეშეთ,
    სინამდვილისგან რად გვიხდება ურცხვად გაპარვა?
    არ არის ტრფობა მოჩვენებით ნდობის გარეშე,
    სიბერემ იცის სიყვარულში წლების დაფარვა.
            ასე ტყუილმა გაგვიხადა ორივ მონებად,
            რადგან ამ ტყუილს მოაქვს მხოლოდ სიამოვნება.
