---
title: 'მე ძლიერ მიყვარს, მაგრამ გრძნობას არ გამოვაჩენ...'
---

    მე ძლიერ მიყვარს, მაგრამ გრძნობას არ გამოვაჩენ,
    რადგან ტრფიალი უნდა იყოს მუდამ ფარული,
    მაშინ მიჯნური სიყვარულით არის მოვაჭრე,
    თუ ხალხს მოუთხრო თავის გრძნობა და სიყვარული.
    ვარდობისთვეში სიყვარული გვქონდა ახალი.
    ახლა გრძნობები ლექსში ვეღარ სათუთდებიან,
    ვარდობისთვეში ზეცას სწვდება მგოსნის ძახილი,
    შემოდგომაზე ბულბულებიც დადუმდებიან.
    შემოდგომაზე ბულბულები ღამეს ტოვებენ.
    თუმცაღა ზეცა ვარსკვლავებით ისევ კიაფობს,
    ველურ მუსიკით იღლებიან ხეთა რტოები
    და ბულბულს არ სურს, რომ სიმღერა გააიაფოს.
            მეც ბულბულივით დამუნჯება ვრაცხე წყალობად,
            რომ არასოდეს მოგაწყინოს ჩემმა გალობამ.
