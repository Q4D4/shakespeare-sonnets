---
title: 'როდესაც ვხედავ, დროის ხელმა როგორ დადაღა...'
---

    როდესაც ვხედავ, დროის ხელმა როგორ დადაღა
    გარდასულ წელთა საამაყო დიდებულება,
    ციხე-კოშკებსაც აცამტვერებს ჟამი ხანდახან,
    უკვდავ ბრინჯაოს მრისხანებით ამსხვრევს ბუნება.
    ვხედავ, მშიერმა ოკეანემ მიწა დაფარა,
    და ტალღებს ვხედავ, სამეფოთა თავზე გადავლილს,
    ვხედავ, ხმელეთი სტიქიონებს ართმევს ნაპარავს
    და ძარცვა-გლეჯით დაგროვილა ქვეყნად ნადავლი.
    როდესაც ვხედავ, ქვეყნებს ანგრევს დროის ურჩხული,
    ვხედავ უმძლავრეს სახელმწიფოს დაშლა-დაცემას,
    მაშინ მომესმის ნანგრევების ჩუმი ჩურჩული:
    მოვა სიკვდილი ჩემი სატრფოს გასატაცებლად.
            მეც სიკვდილივით მაშინებენ შენზე ფიქრები
            და სული გოდებს, რომ ოდესმე აღარ იქნები.
