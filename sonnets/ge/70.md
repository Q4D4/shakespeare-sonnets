---
title: 'რომ გაგინებენ, ამას, ჩემო, რად ვერ ეჩვევი...'
---

    რომ გაგინებენ, ამას, ჩემო, რად ვერ ეჩვევი,
    ჭორი ხომ მუდამ სილამაზის იყო მხლებელი,
    მშვენიერებას სამკაულად დააქვს ეჭვები
    და ცის სილურჯეც ყვავს არ დარჩა ხელუხლებელი.
    ვერა დაგაკლოს, ღირსეული თუკი დარჩები,
    შენი სახელი ჭორმა მხოლოდ განადიადოს,
    ჭიაღუასაც ხომ იზიდავს კვირტი ნარჩევი
    და შენ კვირტი ხარ, სილამაზევ, საგანთიადო!
    თუმც გიძლევია საფრთხეები ყმაწვილკაცური,
    გიზეიმია ცდუნებებთან ომის მოგება,
    შენი სახელი ამ ბრძოლებში წმინდად დაცული
    მაინც სუსტია შავი შურის დასაოკებლად.
            და ოდნავ რომ არ გიბღალავდეს სახელს სოფელი,
            გულთა სამყარო დაგრჩებოდა განუყოფელი.
