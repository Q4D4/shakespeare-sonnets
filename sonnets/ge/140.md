---
title: 'დაუნდობელო, ცოტა სიბრძნეც მონახე შენში...'
---

    დაუნდობელო, ცოტა სიბრძნეც მონახე შენში,
    იცოდე ჩემი მოთმინების ძალი მოცვდება,
    შენი ჩემდამი სიძულვილი ჭკუიდან შემშლის
    და არვინ უწყის გულდაკოდილს რა წამომცდება.
    თუმც არ გიყვარვარ, სიყვარულის მითხარი ფიცი,
    შენი ტყუილიც ტრფიალების დარად მჭირდება.
    კარგმა ექიმმა მომაკვდავის დანდობა იცის
    და სარეცელთან სალაღობო დღეებს პირდება.
    და თუკი მართლა შევიშლები, ვეღარ დავცხრები,
    აღარ შემრცხვება შენი ლანძღვა, შენი დასმენა,
    ამ ზნედაცემულ ქვეყნის თვალში გაილანძღები,
    რადგან მზადაა ავი ყური ავის სასმენად.
            მაგრამ თუ გინდა გაპატიო მაინც ეგ ქცევა,
            თუმც არ გიყვარვარ, თვალი სხვისკენ ნუ გაგექცევა.
