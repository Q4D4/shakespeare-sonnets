---
title: 'რადგანაც ხოტბა მაგ სიტურფეს არა სჭირდება...'
---

    რადგანაც ხოტბა მაგ სიტურფეს არა სჭირდება,
    ნაზი ლექსებით არ მიქია შენი არსება;
    ვიცი, იმდენად ლამაზია შენი დიდება,
    რომ არ სჭირდება პოეტების შელამაზება.
    შენი სიტურფე მომეფინა გულზე მალამოდ
    და მის საქებრად უძლურია ლექსის ღაღადი,
    მაგ მშვენებისთვის დღევანდელი მოცვდა ყალამი:
    ვინ გადმოხატოს შენი სახე - ღმერთის ნახატი?!
    შენ ეს სიჩუმე თურმე ცოდვად გაქვს მიჩნეული,
    მე კი ცოდვების გამართლება იმ ცოდვით მინდა,
    რომ შენს დიდებას არ ვაკადრე ლექსი სნეული
    და სიმახინჯეს ავაშორე მშვენება წმინდა.
            შენი უბრალო გამოხედვა უფრო მეტია,
            ვიდრე ის ქება, პოეტებს რომ გაუბედიათ.
