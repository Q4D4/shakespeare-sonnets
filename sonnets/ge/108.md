---
title: 'გონებავ, ნუთუ კიდევ რამეს გამონახავდი...'
---

    გონებავ, ნუთუ კიდევ რამეს გამონახავდი,
    რაიც არ უთქვამთ აღზევებულ ლექსის სტრიქონებს,
    ამაო არის სიყვარულის ძველი ღაღადი,
    რადგან შენს ქებად ახალს ვერას გამოვიგონებ.
    ყველა სიძველე, მეგობარო, როდი ძველდება,
    ამიტომ ლოცვად ვიმეორებ კუბოს კარამდის,
    რომ უშენობა, ვით პირველ დღეს, კვლავ მიძნელდება,
    რომ შენ ჩემი ხარ და მე შენი აწ და მარადის.
    მარადიული სიყვარული არ იჟანგება,
    არ იმტვერება აწყვეტილი დროის თარეშით,
    და თუ სიბერე ააცილა ტრფობას განგებამ,
    თვითონ სიბერე გახდა მისი პირისფარეში.
            თუმც ჩემი გრძნობა გარეგნულად გავდა წვალებას,
            ვერ ეღირსება დრო ტრფიალის გარდაცვალებას.
