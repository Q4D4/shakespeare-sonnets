---
title: 'როცა ვიქნები საუკუნო ძილით მძინარი...'
---

    როცა ვიქნები საუკუნო ძილით მძინარი,
    სიკვდილის ფერფლი დააყუჩებს სულის გოდებას,
    მერე თუ შეგხვდა ჩემი ლექსი ნაცოდვილარი,
    შენი მიჯნურის სტრიქონები მოგაგონდება.
    მათ შეადარებ, რასაც შექმნის ახალგაზრდობა,
    მიხვდები მაშინ - არც კი ღირდა შესადარებლად,
    მაგრამ, ძვირფასო, ჩემი ლექსი იმით ფასდება,
    რომ მარადიულ სიყვარულის ცეცხლს ატარებდა.
    იფიქრე, რომ არ ჩამქრალიყო ჩემი ცხოვრება,
    რომ არ გაესწრო აწყვეტილი დროის ჭენებას,
    ჩემი ლექსები იქცეოდნენ წინამძღოლებად,
    ახალ სტრიქონებს აანთებდა შენი მშვენება.
            მაგრამ გახსოვდეს, სიცოცხლისგან ვარ გამიჯნული,
            ახლებში რითმა დააფასე, ჩემში - მიჯნური.
