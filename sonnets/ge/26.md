---
title: 'ჩემო მეუფევ, ვიდრემდისაც სული შემრჩება...'
---

    ჩემო მეუფევ, ვიდრემდისაც სული შემრჩება,
    მე, ქედმოხრილი, შენი მონის უღელს ვატარებ
    და ახლა შენთან ამ სტრიქონებს ვგზავნი ელჩებად,
    სიყვარულს ვატან, ნიჭი ვეღარ გამოვატანე.
    თუმცაღა ვიცი, ეს ლექსები, ფეხშიშველები,
    ვერას იტყვიან შენს საკადრისს შენთან წამოსვლით,
    მაგრამ მე მჯერა, რომ უბადრუკს წამეშველები
    და გონებაში შემიმოსავ ელჩებს სამოსით.
    თუკი ოდესმე ბედის ვარსკვლავს მოვაგონდები,
    თუკი შენს უღირსს გამითენდა დილა კეთილი,
    ჩემი ლექსები აღარ მოვლენ შენთან გოდებით,
    აღარ იქნება ტრფობა სამოსჩამოფლეთილი.
            ჩემს სიყვარულზე შემოძახილს მაშინ გავბედავ,
            ჯერ კი ჩუმად ვარ, სანამ ბედი მიჩანს ავბედად.
