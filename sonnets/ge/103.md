---
title: 'დადუმებულა ჩემი მუზა ოდეს მღელვარე...'
---

    დადუმებულა ჩემი მუზა ოდეს მღელვარე,
    შენს სადიდებლად სიტყვა არ აქვს ამოსარჩევი,
    რადგან შიშველიც შენი სული ისე ელვარებს,
    რომ სამოსელად არ სჭირდება ლექსის ფარჩები.
    არ გამამტყუნო, თუკი ხოტბით აღარ გაწუხებ,
    სარკეს ჩახედე და მიხვდები მაშინ რაცა ხარ,
    შენი მშვენება შთაგონებას ადებს მარწუხებს,
    ჩლუნგი ლექსი კი რომ შეგბედო, ყველა დამძრახავს.
    სწორედ ამიტომ ვმუნჯდები და ვთავაზიანობ,
    რა მოვიგონო უბადრუკმა შენი საქები?!
    როგორ შევცოდო, ლექსით როგორ დავაზიანო
    ეგ შენი სახე ღვთაებრივად ნაქანდაკები?
            ლექსმა ვერ გიქოს ეგ ნაკვთები წარუშლელები,
            შენს სარკეშია ჭეშმარიტი ხოტბა მშვენების.
