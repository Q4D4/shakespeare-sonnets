---
title: 'სულის მალამოდ გადამექცა შენი ზმანება...'
---

    სულის მალამოდ გადამექცა შენი ზმანება,
    როგორც ბუნებას გაზაფხულის წვიმა შხაპუნა,
    მე შენთვის თავი შესარისხად არ მენანება,
    მე ის ძუნწი ვარ, ქონებამ რომ დააძაბუნა.
    ხან მემეტება ჩემი განძი გამოსაჩენად,
    ხან ვშიშობ, - მძარცველ დროისაგან ვერვინ დამიცავს,
    ხან მინდა შენთან, საგანძურო, მარტო დარჩენა,
    ხან მინდა შენით თვალი მოვჭრა მთელს დედამიწას.
    ხან შენი ცქერით სული სავსე ზღვას ედარება,
    ხან კი მონატრულს უშენობა ცეცხლად მედება
    და მე არა მსურს ქვეყანაზე სხვა ნეტარება,
    გარდა იმისა, რაიც ჩემთვის გაგემეტება.
            ხან მეზმანები, ხან გულგრილად თვალსაც გარიდებ,
            ხან ღატაკი ვარ, ხან ვერ ვითვლი თვალ-მარგალიტებს.
