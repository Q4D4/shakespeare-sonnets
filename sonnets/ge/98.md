---
title: 'უშენოდ ვიყავ, როს გვესტუმრა ცით გაზაფხული...'
---

    უშენოდ ვიყავ, როს გვესტუმრა ცით გაზაფხული,
    როცა აპრილმა მოიხურა სიჭრელე ფერთა,
    ამღერდა მიწა, ზამთრის სუსხით გადაზაფრული.
    მძიმე კრონოსიც ათამაშდა აპრილთან ერთად.
    სურნელში თვლემდნენ ყვავილები გადაბურდული,
    არ მიზიდავდა მათ საკრეფად ხატულა ფარჩა,
    თუმცა ჩიტებიც აყრუებდნენ მიწას ჟღურტულით,
    საგაზაფხულო სტრიქონები უთქმელი დამრჩა.
    აღარ მხიბლავდა სილამაზე თეთრ ზამბახების,
    ლექსით ვერ ვაქე მეწამული ვარდის თასები,
    მე უშენობას ვერ მივსებდნენ მწვანე ბაღები
    და ყვავილები შენი შუქით ნალამაზები..
            ჩემთვის ზამთარი იდგა მაინც სუსხით და სევდით,
            და ვით შენს აჩრდილს, მე გაზაფხულს მინდვრებში ვსდევდი.
