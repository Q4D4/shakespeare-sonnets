---
title: 'როცა მეფეთა აკლდამებიც წარიხოცება...'
---

    როცა მეფეთა აკლდამებიც წარიხოცება,
    ვერ აღუდგება ლექსის ძალას დრო და განგება,
    ჩემს სტრიქონებში იკიაფებ, როგორც ოცნება,
    ოდეს დრო-ჟამის ხავსით ქვებიც დაიჟანგება.
    ქანდაკებებსაც გადაბუგავს ომის სახმილი,
    გაცამტვერდება ხუროთმოძღვრის ნამოღვაწარიც,
    შენ კი, ვერაფერს ვერ დაგაკლებს მარსის მახვილი,
    შენ შეგიფარებს პოეზიის დიდი ტაძარი.
    თვითონ სიკვდილმა ვერ შეწყვიტოს შენი ცხოვრება,
    ვერ მოგერიოს სიძულვილით ბედი მსახვრელი,
    შენი სახელი კაცთა მოდგმას ემახსოვრება,
    განკითხვის დღემდე იდიადებს შენი სახელი.
            დღე უზენაეს განკითხვისა სანამ დადგება,
            შენ საცხოვრისად ჩემი ლექსი გამოგადგება.
