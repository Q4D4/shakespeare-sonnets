---
title: 'განახლდი ტრფობავ! სად დაკარგე სული მაღალი...'
---

    განახლდი ტრფობავ! სად დაკარგე სული მაღალი,
    ნუთუ შიმშილი შენზე უფრო გახდა დიადი,
    ნუთუ სიყვარულს ვერ აღზევებს ძალა ახალი,
    თუკი შიმშილსაც ხვალ თავიდან უნდა ხმიადი.
    მიძინებულო სიყვარულო, უნდა განახლდე!
    არ მოაჩლუნგო შენი ძალა გასაკვირელი,
    შენი თვალები სადღეისოდ თუმცა დანაყრდნენ,
    მიჯნურის ხილვა ხვალაც იყოს შენთვის პირველი.
    ვით ნაპირები, ოკეანით გამიჯნულები,
    განშორებათა ყველა წამი ზღვას ედარება.
    თუმცა ერთმანეთს დააშორა მან მიჯნურები,
    მათ ხვალინდელი შეხვედრების სწამთ ნეტარება.
            როცა ზამთარი ბაღებს მოსრავს, გაშლილს ედემად,
            ზაფხულის მოსვლას უფრო მეტი ფასი ედება.
